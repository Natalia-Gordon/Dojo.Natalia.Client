לֵט-גוֹ בזֵן ובג'וּדוֹ
המחבר: מורה הזֵן דני וקסמן

הג'וּדוֹ והזֵן רוצים להשיג את אותה המטרה. ישיבת הזָה-זֵן היא דרך של ישיבה בדממה ברגליים שלובות. אך בזָה-זֵן יש עבודה פנימית, ומתפתחת ההרמוניה הגדולה של האיברים הפנימיים, הלב הנשימה והמוח. באמצעות עבודת זָה-זֵן יום יומית, אנו צרכים לחדור לאני האמיתי. בג'וּדוֹ אותה מטרה מושגת ע"י מדיטציה בתנועה, וכאן באה החשיבות של הלֵט-גוֹ (let-go). כי גם הג'ודו מיועד בשביל שאדם ימצא את עצמו.

הלֵט-גוֹ הוא חלק בלתי נפרד מהזן, אך בג'ודו ניתן להבין את הלט-גו יותר בקלות, כי בג'ודו הלט-גו מתורגל בתנועה ותוך כדי לחימה עם השני. המאבק עם השני מאד חשוב למי שרוצה למצוא את עצמו. תוך כדי תנועה ומאבק הבעיות והקונפליקטים מתפוגגים יותר בקלות. המאבק הזה גם מחזק מאד את בן האדם בקרב. מחזק את הגָאמַאן, את הסיבולת הפנימית, את כוח התושייה והרצון. כך שלאט לאט באימונים לומדים לספוג כל הזמן את ההתקפות של השני, נותנים את עצמנו כל הזמן ולכן נופלים למזרונים שוב ושוב (לטָאטָמִי) ובאופן זה משקיעים חלק גדול וחשוב מזמננו בלהפסיד באימונים. לומדים לאט לאט ומפתחים את כוח הסבל שלנו עד שיום אחד נגיע לזה שנהיה בלתי מנוצחים. לומדים דרך הגוף לא לפחד משום דבר ולא להיכנע לשום דבר. אין מקרה אבוד, אין דבר כזה. לכל דבר יש פתרון. כוח היצירה מתפתח כך שיש פתרון לכל מצב. תן לכוחות הקוסמיים להלחם בשבילך. הכוחות הקוסמיים יכולים להיכנס כי אנחנו משתחררים מהאגו שמפסיק להפריע ואז הכוח האמיתי של הקוסמוס יכול לחדור לתוכך. לכן עזוב את עצמך לגמרי ואז תהיה חזק ותבין עד כמה הדרך הזו נפלאה.

מה זאת אומרת שהגענו לאידיאל של הלט-גו? שהכוח הקוסמי כבר נכנס בתוכנו וזורם בתוכנו. אין לנו צורך להפעיל את הכוח הפיזי שלנו, את השרירים. זה הכוח הכי חשוב שישנו בעולם, ביקום והוא זה שזורם בתוכנו ודרכנו. כאשר הגענו לאידיאל של הלט-גו, עוד לא הגענו לאני האמיתי. זה אידיאל חלקי בעזרתו אנו יכולים לנצח כי הוא עליון וחזק יותר מכל כוח אחר של האגו של השרירים והגוף הגשמי.

בזן עלייך לתת את כולך, לזרוק פנימה לתוך הזה-זן את הכל, עליך להיות בכל מאודך בתוך הזה-זן ואז אתה יכול להיכנס לעולם של בודהה. על זה עליך לעבוד בזה-זן, זה לט גו! את כל הפקפוקים וההיסוסים עליך לזרוק ולהאמין ולהשקיע הכל בזה-זן. על ידי זה שאנחנו זורקים הכל פנימה, אנחנו עוזבים הכל. על ידי זה שאנחנו עוזבים הכל אנחנו זורקים הכל פנימה.

השילוב של לט-גו בזן ובג'ודו יחד עם התמקדות בדרך ללא פקפוק והאופטימיות הבלתי נגמרת של הזן הוא המפתח לחדירה והגעה לאני האמיתי. אפילו אם העולם ייהרס, אומר מורה הזן דוגן, האמת תישאר ולא תעבור מן העולם, זהו משהו מפתיע. אפילו אז לפני 800 שנה דוגן חשב על האפשרות של הרס העולם והיתה לו תשובה!

מורה הזן, פרופ' מָסוּנָגָה רֶיְהוֹ מלמד, שכשקמים בבוקר, שוטפים את הפנים, הולכים לשבת על כרית של זה-זן על מרבד רך, לא על רצפה קשה. לשבת זה-זן 5-10 דקות לא לחשוב, לרוקן את הראש, להיות מעבר למחשבות, כי זה מה שנותן לנו להשתחרר מהדוּאָלִיזֶם שבא מהאגו, מההפרדה, באמצעות האחדות שבין הגוף והנפש שנוצרת כשמתרגלים זה-זן. 5-10 דקות בבוקר ואחר כך מחשבה על סדר היום שלנו. עושים סיבוב אחד של קִינְהִין בו יד עוטפת יד צמוד לחזה, וכל חצי צעד יש נשימה הרמונית, עד שגומרים את הקִינְהִין והולכים לעיסוקים שלנו.

בזה-זן יש חיים פנימיים, זו לא ישיבה כמו אבן. אנו עוברים כל מיני דברים. לפעמים יש הרגשה טובה מאד בזה-זן, זרימה פנימית, מיקוד, צלילות. לפעמים עוברים דברים קשים, לעיתים אנו מדוכדכים לא תמיד אנחנו בשיא הכושר. הזה-זן תמיד מאזן אותנו, מוריד אותנו לקרקע. אם קרוב שלנו מת, או אהובה עזבה אותנו וקשה לנו, הזה-זן מאזן אותנו ואנחנו יכולים להמשיך לחיות, להמשיך הלאה בחיי היום יום ובאימונים בדרך לעצמנו.

לעבוד על עצמך באמצעות אימוני זן וג'ודו, לדברי מורה הזן, פרופ' מָסוּנָגָה רֶיְהוֹ, זו הדרך הכי טובה כדי למצוא את האני האמיתי.